---
title: No jo, prostě horko
date: 2015-08-21T08:53:00+02:00
author: Edgar Walden
layout: post
---
Průběh počasí v letošním létě opět svádí k úvahám o změnách klimatu. Bylo zkrátka dlouho příliš velké teplo a sucho. Při svých večerních vycházkách a bězích krajinou na jihovýchodní Moravě jsem si dokonce občas připadal, jak někde v severní Itálii. Hlavně asi kvůli tomu horku a prašnosti.

 ![cesta](../assets/images/cesta.jpg)

Místní obyvatelé si na to většinou stěžovali a já je chápu. Ale každopádně, ať už je to s proměnami klimatu jakkoli, chápal bych je jako svého druhu výzvu a nikoli jen pohromu danou shůry. Co se nám tedy příroda snaží sdělit?


 Hlavně abychom věnovali víc pozornosti hospodaření s vodou. Vlastní studna může mít časem cenu zlata. Takže nezasypávat (dobře, přiznám se, i já chtěl jeden čas tu naši studnu zrušit), ale opravit, vyčistit, koupit ponorné čerpadlo nebo alespoň rumpál a využívat vodu.

To samé platí pro dešťovou vodu. Do kanalizace je jí škoda. Dešťová voda je většinou čistší, než by se mohlo zdát a není problém ji s patřičnou technologií používat jak pro zahradu, tak v domácnosti. No a retenční schopnost krajiny – velký český problém, který je na individuální úrovni řešitelný jen těžko. Ale proč alespoň nezalobovat u obecního zastupitelstva pro zřízení třeba rybníčku na potoce nad vesnicí.


 Teplé počasí také přeje nový zajímavým druhům a odrůdám ovoce či zeleniny. U nás na jihovýchodě už můžeme pěstovat třeba **Tomel japonský**, neboli kaki – to ovoce je naprosto skvělé. Na dobře situovaném pozemku dozrají i **vodní melouny**, může zde rodit kustovnice čínská a slyšel jsem, že letos komusi na jižní Moravě dozrály i fíky. Kdo ví, třeba jednou budeme na Hané a na svazích Chřibů pěstovat i artyčoky, víno nebo třeba citróny.

Je mi jasné, že antropogenní změny klimatu nejsou zrovna záležitost, kterou by bylo dobré brát na lehkou váhu. Ale když už se to děje, berme to také jako příležitost. 

Fotka je z podvečerní procházky do polí &#8211; rozhraní Hané a Litenčické pahorkatiny_