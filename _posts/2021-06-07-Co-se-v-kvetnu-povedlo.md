---
layout: post
date: 
title: Co se v květnu a začátkem června povedlo?
author: Edgar Walden
categories: [stimmung, lifespan]
image:
---
Jaro začalo v domě pod Větřákem jen pomalu. Bylo docela chladno a i koncem května jsme museli několikrát zatopit v kamnech. Loni touto dobou jsem už vesele běhal po zahradě nahoře bez a jedl hrášek, ale letos to bylo jiné. Zahrada má tak tři týdny zpoždění a hrách teprve kvete, mrkev ani petržel nevzešla, ale **česnek** mi dělá radost. Česnek se prý má kombinovat s jahodami, pročež jsme ho takto zasázeli, ale podle mě je to trochu blbost. Česnek by se neměl moc zalévat, zato jahody ano, a pokud je záhon takto nakombinovaný, jde obojí dodržet dost blbě. Ne všechno, co si člověk přečte na webu je užitečné. Takto to dopadá s radami **biomatek** - mají plno řečí, nejraději by pěstovaly všechno bez rytí a pouze v polykulturách, ale když dojde na praxi, je to horší. Nedávno jsme zasázeli také rajčata a dýně, rašit začínají i fazole. Pokud bude dobré počasí, rajčat budeme mít docela hodně.  

Naopak letos hodně rychle roste tráva. Je dostatek vláhy a poslední dva týdny také teplo. Ke slovu přišla proto sekačka. Zapůjčená zahradní sekačka se ukázala jako dobré zařízení - umí trávu vysekat hodně nakrátko a díky tomu vzniklo zahradě drobné hřiště a cestičky mezi ostrůvky divočiny. Rozhodně nemáme (a mít ani nebudeme) na zahradě takový ten nízký trávníček. Pořád bych si chtěl v blízké budoucnosti pořídit dobrou kosu a zahradu žnout hlavně ručně. Bez hluku sekačky.

Na domě se nám práce trochu zastavily, ale teď se snad zase něco víc rozběhne. Objednáváme schody, které nám už hodně chybí a tak, za dva měsíce snad konečně budeme moct začít používat i horní patro. Tam ale musíme udělat elektřinu, omítky a podlahy. Jinak teda postupujeme spíš drobnými krůčky. A vím, že na domě ještě zbývají desítky věcí k dodělání, ale na rozdíl od D. to neberu tolik fatálně. 

Pes nám vesele roste, kočka vrhla tři koťata. Podařilo se mi odvézt pár plných aut odpadu na ekodvůr. V tom ale budu co nevidět pokračovat. K odvozu je toho ještě docela dost. 

Celkově jsem za posledních pár dní spíš spokojený. Hlavně s tou zahradou, která začíná konečně vypadat k světu. S teplejším počasím může být člověk víc venku, což je hlavní výhoda bydlení na vesnici. Objednali jsme venkovní stůl a židle, takže i v tomto bude vše pohodlnější.









