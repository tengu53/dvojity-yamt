---
layout: post
title: "Říjen a listopad – jde to ale dře to (chvílemi). Ale jinak v pohodě a koule"
date: 2018-11-29 00:19:23 +0100
categories: rukama
author: Edgar Walden
---

Je to těžší, než jsem čekal – stavět dům s tím, že stavbu financujete hypotékou. Hypotéky jsou totiž asi nastaveny pro ideálního klienta – typicky si představuju bezdětný pár pracující za lehce nadprůměrný plat někde v nadnárodce, který si kupuje byt v předražené novostavbě. My jsme úplně jiný případ. Takže banka vám nepošle peníze na jednou, ale po částech. A to po docela malých částech. Pak se musí udělat jakýsi **meziodhad ceny vašeho staveniště** a o kolik se jeho cena navýší, to vám banka pošle.A tak pořád dokola. No a co uděláte z první „dodávky“ peněz na účet? Logicky za ně nakoupíte materiál. Ale abyste zvýšili hodnotu svého staveniště, musí tento materiál být – slovy banky – „zabudovaný“, jinak další peníze neuvidíte. Další prachy ale potřebujete, aby ten materiál vůbec někdo „zabudoval“…

Do toho po vás chtějí nemalou zálohu tesaři. Navíc jste měli během toho „iteračního“ čerpání hypotéky splácet jen úroky, ale banka vám už strhává splátky v plné výši. Prý jsme začali **čerpat pozdě** a jsme **staří**. Takže platíme za byt v Brně (ne mnoho, pravda) a také již za dům, který ale z velké části zatím neexistuje.

No každopádně stavba teď po menší pauze pokračuje. Staví se zdivo a bude se bednit věnec a stropní deska nad starou částí domu. To je velký milník, protože po jejím dokončení se konečně celé přízemí staré části uzavře a budeme je moci zobyvatelnit. Na stropní desce se pak vyzdí patro (Ytong), udělá se vazba a celý dům se zastřeší. To všechno ideálně do vánoc.:-)

No ale jinak v pohodě. Podařilo se mi navštívit podnětný seminář cvičení s kettlebelly. Po čtyřech hodinách cvičení se želenými koulemi jsem byl utahaný, jako po celodenní práci na stavbě. Takže asi pohoda. V deníčku mám pár stránek teoretických poznatků a nějaký kettbell si objednám domů. Jen nevím jak těžký.

Také se povedlo zajít několikrát na zpívání manter. Tato moje poměrně nedávno objevená kratochvíle patří letos kromě obligátní jógy, movement culture a těch železných **koulí** k mým největším psycho-fyzicky formativním věcem. Pokud vám přijde ujetý, že jsem schopný někde tři hodiny sedět a zpívat repetitivní písně v mrtvém hindustánském jazyce, pojďte to zkusit a uvidíte. Anebo googlujte „**sanskrit effect**„.

S rodinou jsme si udělali výlet do **Olomouce**, kde shodou okolností otevírali vánoční trhy. Moc se nám tam líbilo, Olomouc je celkem příjemné město. Je taková noblesnější než natlakované hektické Brno, a živější než trochu mrtvý, ale neméně krásný Kromcl. Jen jsem neměl štěstí na kavárnu – opět musel vypít **přeextrahovaný bazén**. Děti měli největší zážitek z pozemního parkoviště obchodního centra Šantovka, kde jsme nechali auto (přece jen se do podobného pekla dostanou jen málokdy), nám s D. se asi nejvíc líbila „Olomoucká akropole“ a Arcidiecézní muzeum. A mě ještě ty domy okolo Biskupského náměstí.

Co se týká fyzické kultury, moc tomu (až na ty železné koule) nedávám. Je to asi kvůli starostem s domem a nedostatku světla. Ještě v létě jsme s dětmi chodili téměř denně na **workoutové hřiště**, ale to se teď nedaří. No aspoň si zase zkouším ty různé triky z movement culture a kombinuju to s jógou. Ale rozhodně jsem hodně daleko od toho, co v souvislosti s MC uvidíte na videích. Něco mi z toho trochu připomíná věci, které jsme dělali v Aikidu (kde jsou ty časy!) – kotrmelce na zemi, techniky suwari-waza atd. Líbilo by se mi mít prostor tak 3×4 metry pokrytý **tatami**. Možná si něco takového udělám časem na zahradě. Stejně chci pak začít něco z toho učit děti (kotouly, pády, přemístění, základní techniky, které si pamatuju atd.), takže se to bude hodit.

Po neplánovaném večírku se spolužáky z Gymplu, kdy jsme vydatně lili, jsem omezil pití alkoholu. Bylo mě pak totiž dost blbě. Za posledních čtrnáct dní jsem měl jen hrnek slabého svařáku a jedno pivo. Posiluju **játra** bylinkama a už ten detox trochu cítím. Uvidíme, co to se mnou udělá dál.

### A co plány?

No v nejbližší době toho asi moc nebude – děti, práce, dům a tak… Ale něco jo – workshop výroby **spárovky** v Hobbylabu (Je to kvůli tomu, že si chci osahat stroje – formátovací pilu, hoblovku, protahovačku atd. U těchto strojů je pro začátek lepší, když u vás stojí někdo, kdo jim rozumí. Uříznout prsty si nechci).

Pak ještě svářečský kurz (nic velkého jen obloukem s obalovanou elektrodou). Proč kurz? To samé, jako u té spárovky – svářečku nechci vzít napoprvé do ruky bez dozoru. No pak taky MC, jóga, rád bych shadow jogu a možná taky nějaký Feldenkreis – uvidíme, kam mě v tomto cesta zavede.