---
layout: post
title: "Tak se to pomalu zobyvatelňuje"
date: 2020-04-18 00:19:23
author: Edgar Walden
image: /assets/img/zahrada.jpg
---

Práce na domě pokračují, zedníci zde na nějakou dobu skončili a teď už to bude skoro všechno na nás. V přístavbě jsou hotové podlahy i omítky a teď jen čekáme, až se elektrikář přestane bát koronaviru a dodělá zbytek instalace v přízemí.

Příští týden se nainstaluje zbytek oken a dům už se definitivně uzavře. Také se snad udělá hydroizolace ploché střechy přístavby a hurá, budeme moci konečně přístavbu učinit obyvatelnou. Bude tady kuchyň, jídelna/tělocvična a obývák.

Nás čeká spoustu prací, které si budeme dělat sami. Tím hlavním je teď dozdění a izolace různých detailů a příprava otvorů pro okna v prvním patře. No a pak budeme zateplovat přístavbu, což bude jistě velké dobrodružství, na které se moc těším. Bez ironie. Zedníci se sem vrátí asi až na dodělání staré části. No jo, to je tak, když stavíte dům a máte napnutý rozpočet. Hodně věcí si musíte udělat sami.

> *Obří modrá včela,*
>
> *přepadla květ trnky.*
>
> *Budou na podzim povidla?*

Povedlo se také konečně uklidit v šopě, kde jsem udělal regály ze starých trámků a taky skříňku/bar ze starého rozvaděče. V šopě také budu pokračovat, udělám tam podlahu ze starých cihel, na kterou pak naliju beton. Ale to má prioritu „až někdy“. Časem tam vznikne dílnička.

![Pohled na rozpracovanou přístavbu](/assets/img/pristavba-1.jpg)

### Údolní nauky a cvičení – hurá

![Zahrada](/assets/img/zahrada.jpg)

Jinak po nucené pauze v Brně jsme se opět s naším domem sžili. Daří se mi cvičit – teď hlavně cvičím s **bokenem** a **džó**. Chci si také osvěžit nějaké katy, ale po těch letech jsem je už zapomněl. Celkově, až skončí toto období, bych se chtěl údolním naukám začít zase věnovat. Kurz **Qi-gongu** teď není, ale příležitostně si zkouším opakovat všechno, co jsme se stihli naučit. Pokračuju taky v práci s páteří a rozhýbáváním ramen. Na to je ostatně dobrý ten boken. Józe teď dávám míň, ale byli jsme na cvičení s Mílou Mrnuštíkovou (podnětné a super, jako vždycky) a snažím se alespoň o základy. Co nevidět začnu zase běhat.