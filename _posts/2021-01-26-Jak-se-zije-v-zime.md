---
layout: post
title: "Jak se žije na venkově v zimě?"
date: 2021-01-24 08:19:23
author: Edgar Walden
categories: [stimmung, lifespan]
image: /assets/img/zima.jpg
---

Naše druhá zima ve vesnickém domě nás zastihla podstatně více připravené, než loni. Dvoje kamna, zásoba dřeva, zateplenější dům... Každopádně jsou zimy na venkově mnohem odlišnější zkušenost, než když bydlíte v paneláku ve městě. A to rozhodně nežijeme v nějaké divočině, ale v agrotechnicky vytěžené krajině na dohled od většího města. Rohlík sem nejezdí, ale k nejbližšímu supermarketu to máme cca 10 minut autem nebo slabou půlhodinku na kole. Občas trochu přemýšlím, jaký by byl život v blízkých a krásných *Hříběcích horách*. No byl by o trochu těžší.

Znalci říkají, že zima na vesnici je těžší než ve městě. Zatímco v létě na vsi můžete žít hlavně venku, je dlouho světlo, dá se chodit na procházky do krajiny nebo prostě pracovat a být na zahradě, v zimě je to jiné. A něco na tom bude. Ve městě je přece jen intenzivnější osvětlení a víc podobných věcí. Zima na venkově přeje spíš takovému *zavíčkování* a introspekci, ale tomu zase tak nějak nepřeje doba, že jo? Vydělávat se musí, ať je venku světlo, teplo  sluníčko, nebo vlhko, mlha a břečka. Ostatně **ladovská zima** je velký mýtus - tak to na venkově nikdy v zimním období nevypadalo.

No a chodit ven... Příměstská krajina, která připomíná spíš lesopark se stromy plnými barevných čtverečků, tam je samozřejmě lehko vyrazit i přes zimu. To v naší krajině, na které se dost nepříjemně podepisuje industrializované zemědělství, je to jiné. Cesty jsou obvykle plné bahna a rozježděné od traktorů a čtyřkolkářů. Takže holínky, ale v těch se zase dost blbě hodí. Běhat moc nelze - snad jen po asfaltkách určených pro kombajny.

Každopádně ale nechci, aby celý tento post vypadal jako stížnost. Ono, když sedíte v paneláku na kraji Brna, tak taková zima taky není obvykle nic moc povznášejícího. Navíc teď v lednu už se dny prodlužují a když vykoukne sluníčko a můžete vyrazit na zahradu, už tam skoro to jaro vidíte. A co mě zimy na vsi naučily?

Jeden si může hrát na drsňáka a po vzoru Wima Hofa vyrážet na procházky nahoře bez nebo pěšky či na kole na vlak do práce. Ale když už je třetí týden vlhko, zima +-0 °C a mlha, jste rádi za dobrou bundu a auto. A tady je první tajnej tip: Spíš než v *céáčku* a *háemku* je lepší se po dobrejch hadrech podívat třeba v prodejnách s pracovním oblečením. Mám odsud teplou pracovní bundu, na kterou nedám dopustit.

## Dřevo, dřevo a dřevo

No dobře, máme pitomá kamna, která "žerou" dřevo jako nezavřená. Ale alespoň trochu topí. Na kamnech hodně záleží, ale co je dobré nepodcenit, je kvalita dřeva. Nemáme moc dobře vysušené dřevo, takže topení pak podle toho vypadá. V pokoji, kde teď bydlí Rousnice, máme druhá kamna (levné "petry" - Thorma Bozen), která ale zase topí docela dobře. Velmi příjemně mě překvapily dřevěné brikety - dobře hřejí a v kombinaci s ne úplně vysušeným dřevem to jde. Každopádně teď budeme místo těch špatných kupovat kvalitní kamna do jídelny. A na jaře se vrhnu do stavby dobrého dřevníku. No a štípání dřeva. Ráno je to super rozcvička a mám to rád. Na podzim jsem si pořídil dobrou štípací sekeru Fiskars a od té doby je to pohoda. Hodně pomohla také elektrická motorovka. Na dobrých nástrojích setsakra záleží - chce to nešetřit. To ale asi platí všude.

## Chladna z rána

Ráno se člověk probouzí do většího chladu. Minulou zimu jsme měli vevnitř ráno občas i 11 stupňů. Letos je to už přece jen lepší. Ale o "trenkovou teplotu" rozhodně nejde. Takže hned ráno do svetru, důležitá je dobrá deka, děti mají fleecová pyžama. A po čínském způsobu pití teplé vody - prostě si ráno dám sklenici čisté horké vody, což je dobrý zimní životabudič.
