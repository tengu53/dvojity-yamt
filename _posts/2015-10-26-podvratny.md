---
layout: post
title: "Práce na zahradě jako podvratný činitel"
date: 2015-10-26 08:19:23 +0100
categories: life
author: Edgar Walden
---

„Tobě se to vlastně dobře doplňuje, přes týden sedíš u počítače, a o víkendech tady fyzicky pracuješ,“ řekla mi sestra při návštěvě našeho staveniště. Z ní to vlastně logicky, propojit „desk job“ a práci na domě a zahradě. Ale víte co? Moc dobře se to právě nepropojuje. Ani náhodou, a povím vám proč.

Na domě intenzivněji pracuju někdy od začátku léta. Teoreticky bych se měl vždy po práci venku těšit na práci v teplé kanceláři. Ale vůbec tomu tak není. Fyzická práce mě spíš demoralizuje v tom smyslu, že mi většina počítačové práce přijde hodně zbytečná. Nejvíc to vnímám u sociálních sítí. Kopat do země, obracet zanedbaný pozemek v budoucí zahradu a tvořit z neudržované dříve smrduté (už nesmrdí .-)) rujny dům pro budoucí život celé naší smečky, má pro mě jakýsi vyšší smysl, než se stále koukat a být nějak mentálně zapojen do agendy na Twitteru a Facebooku.

Je to taková opravdovost vs. divný online svět. I když jsem před časem na obou sítích unfriendnul/unfollownul různé idioty, stále mi zdejší svět přijde tak nějak hloupý, nudný a sebeopakující se. Víkendové práce na domě to všechno zvýrazňují a víc odhalují. A to je myslím dobře.