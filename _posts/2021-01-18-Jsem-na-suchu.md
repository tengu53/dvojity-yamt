---
layout: post
title: "Jsem na suchu"
date: 2021-01-18 08:19:23
author: Edgar Walden
categories: [stimmung, lifespan]
image: /assets/img/sucho.jpg
---

Tak nějak mi v hlavě dozrál nápad, že bych si mohl dát pauzu od pití. Čímž myslím od pití alkoholu. Ve srovnání s některými případy, které okolo sebe mám, sice nejsem až tak velký píč, ale stejně. Byl to vánoční večírek, pak spoustu piva a dalšího pití okolo vánoc, až jsem si řekl "Dost!, udělám si suchý leden".

Alkohol prý může být v osobní **sádhaně** docela dobrým pomocníkem. Ne nadarmo se mu v angličtině říká "spirit". Ale to platí jen pro silné osobnosti, které si to všechno umí prodýchat. Chcete tip na dobrou knížku o duchovní praxi (ať už to znamená cokoli), sexu a alkoholu? Zkuste knihu **Cesta vášně** od amerického učitele tantry Davida Deidy. Při jejím čtení budete mít určitě chuť na pár dobře vychlazených lahváčů a další v knize hodně explicitně popisované laskominy. Ale nakonec vám dojde, že o ten alkohol zase až tak nejde.

No ale to jsem odbočil. Prostě jsem si spočítal všechna **pro a proti** pití a rozhodl se pro lednový detox. Přestat pít není v české pivní kultuře jednoduché, i když mi to usnadňuje současný virus, protože sociálních kontaktů přece jen není tolik. Ale jsou. Alkohol je pro mě docela účinný odbourávač zábran, zároveň také takové lehké antidepresivum. Ale také "dobrý sluha, ale špatný pán". Vím, je to klišé jak prase, ale platí to.

No každopádně už Silvestr jsme měli doma velmi "suchý" a od prvního jsem zahájil akci "suchý leden". A jaké jsou poznatky?

- Pár suchých dnů nic neznamená. Znalci říkají, že zajímavé věci se začnou dít až tak po třech týdnech nepití a musím jim dát za pravdu. Zpočátku žádná změna, ale nyní už spoustu změn cítím. Jsem klidnější, míň mi kolísají nálady, lépe se mi vstává, nenechávám se tolik vytočit vnějšími okolnostmi.
- Co se týká fyzické stránky, mám menší tendenci k přejídání a trochu jsem zhubl (břicho).
- Naopak, co zatím nepozoruju, je nějaké zlepšení spánku a změny chuti k fyzickým aktivitám. Snad jen, že mi stačí trochu míň spát. Data z chytrého náramku jsou stejná, jako před změnou.
- Společenský tlak také není až tak silný. Při rodinných návštěvách prostě pivo a jiné alkoholy odmítnu (stejně většinou řídím). Při oslavě v práci jsem si nechal nalít panáka, ale po líznutí jsem ho nenápadně nalil zpátky do lahve - v danou chvíli se mi nechtělo nikomu nic vysvětlovat.
- Co moc nepozoruju, je nějaké bažení. Prostě moc chuť na pivo ani jiný alkohol nemám a nijak zvlášť mi to nechybí. Jenom po návratu z výletu jsem dostal docela velkou chuť si pivko dát, ale dalo se to snadno překonat. Prý je dobré na oslavách a společenských akcích nahradit alkohol nějakým nealkem s výraznou chutí - třeba tonikem. Tak uvidíme.
- Celkově jsem se suchým lednem spokojený a asi akci prodloužím i na známější "suchej únor".
