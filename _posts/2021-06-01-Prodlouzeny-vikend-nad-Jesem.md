---
layout: post
title: "Prodloužený víkend nad Jesem"
author: Edgar Walden
categories: [stimmung, lifespan]
image: /assets/img/jeseniky-cover.jpg
---

Po dlouhé době se nám s D. podařilo vyjet na prodloužený víkend na takový "vandr". No teda vandr... Domluvili jsme si ubytování v Jeseníkách v chatě na Šeráku. To už jsem si dlouho přál, je odtud krásný výhled na část Rychlebských hor a do údolí na Lipovou a Jeseník. Taky je to hodně vysoko, takže je tady hodně **prány**. A právě ten pránický dostatek jsem pocítil na vlastní kůži - cítil jsem se, že zvládnu cokoli. Bylo to až euforické. No pro svůj život asi čas od času potřebuju vyšší nadmořskou výšku... Je to dáno taky asi tím, že žiju v nížině plné zhusta zamračených a hrabivých lidí. Ale o tom někdy jindy.

S D. jsme podnikali spíš kratší vycházky. Ale zbylo mi i dost času na dva sportovnější večerní výšlapy - jeden z Šeráku po žluté značce na **Obří skály** - tady malá meditace a sežvýkání trošky slunečnicových semínek - a pak zase po modré nahoru. Prostě 400 výškových metrů dolů a zpět. Rychlá chůze, rytmický dech, pak zklidnění a vrcholu Šeráku a večeře s D. chatě. Druhý samotný večerní výlet by méně namáhavý, ale za to delší - z Šeráku na Keprník, do sedla po Vřesovou studánkou a stejnou cestou zpět. Cestou rašeliniště, několik dešťových přeháněk a krupobití. A zima. 

## Nordic walking po cestě zenu

Měli jsme i dost času na čtení. Vzal jsem si s sebou knihu **Cesta zenu** (The Way of Zen) od Alana Watse. Ale po pravdě mě příliš neuspokojila. Psát o zenu je obecně problematické, protože o zkušenost předávanou psaným slovem a na to navázaným druhem myšlení tady zrovna moc nejde. Cesta zenu mi přišla hodně "akademická", plná citací, poznámek a informací ve stylu, "co, kdy kde proč", ale celkově pro mě tak nějak k nepotřebě. Ve spirituální oblasti se snažím teoretické znalosti spíš omezovat.

Výlet jsem ale pojmul také jako test mého turistického vybavení. Na dvě zmíněné vycházky jsem si od D. půjčil hůlky. A překvapilo mě, jak je s nimi chůze po horách jistější. **Nordic walking** jsem do teď pokládal spíš za takový sport pro důchodce a lidi s nadváhou, ale asi jsem na něj změnil názor. S hůlkama do chůze víc zapojujete ruce i dech a chůze s nimi je taková tělesnější. Celá námaha je subjektivně víc rozprostřena na celé tělo, méně bolí nohy i kolena. A hlava má víc prostoru na kochání. Chůze s hůlkama víc uvolní hlavu, která může odpočívat (meditace) nebo prostě použije volné zdroje vědomí pro lepší vnímání okolí. Takže příště hůlky s sebou.

**Boty.** Mám výborné pohorky značky Keen, které jsem mohl konečně otestovat v terénu, do kterého patří. A dobré. V běžném životě sice téměř pořád chodím v "barefoot" botách, ale tady se mi v obutí, které má do bosých bot daleko chodilo dobře. Přesto mi ale místy přišly silné pohorky jako takový kanon na vrabce, do budoucna je zkusím nahradit nějakými nižšími botami s dobře strukturovanou podrážkou, širokým svrškem a  nulovým dropem. Libí se mi značka **Altra Lone Peak** - takže třeba příští rok.  

**Batoh.** Vzal jsem si svou Gemmu Expedition a výsledkem jsou smíšené pocity. Batohy Gemma jsou už trochu zastaralé a hlavně těžké. Půjčoval jsem si turistický batoh od D (běžný typ z Dekáče), a ten i se základním vybavením na vycházku (mikina, musli tyčinka, trochu sýra, deníček, tužka, trocha peněz,  telefon, malá láhev vody) vážil zhruba stejně, jako moje Gemma, ale prázdná. Takže Gemma půjde do světa a nahradí ji nějaký modernější lehký tlumok.

**Oblečení.** Gut. Oblíká mě Moira, Dekáč a armyshopy. U oblečení jsem žádnou nutnost úpravy neznamenal. Takže asi dobrý.        