---
layout: post
title: "Batoh s názvem Zjednodušeno"
date: 2020-04-16 00:19:23
author: Edgar Walden
tags: [Werkzeug]
---

Mám rád věci, které jsou jednoduché, ale zároveň je u nich vidět, že na jejich návrhu někdo přemýšlel. Jednou z nich je můj nový batoh. A nestojí za ním žádná z tradičních sportovních nebo turistických značek, ale nábytkový řetězec IKEA.

Značku **IKEA** mám docela rád. Jednak proto, že demokratizuje povedený design a také proto, že jako severská firma klade důraz na ekologii a trvalou udržitelnost. Ale o tom psát nechci. Už nějakou dobu jsem hledal nový trochu větší batoh pro svoje dojíždění do práce. Kromě notebooku a dalších pracovních *utensilií* totiž s sebou potřebuju vozit i další věci, jako je podložka a hadry na jógu, boty a věci do posilovny, zápisníky+kindlíka, pár svých ajurvédských životabudičů a taky jídlo.

[![Batoh Förenkla 35 l](https://dvojitykafe.cz/wp-content/uploads/2020/01/IMG_20200128_090459-896x1024.jpg)](https://dvojitykafe.cz/wp-content/uploads/2020/01/IMG_20200128_090459-scaled.jpg)*Batoh vypadá ve skutečnosti mnohem líp než na fotce (neumím moc fotit). Materiál je silný hrubý a matný.*

Takže jsem hledal nejvhodnější batoh na tohle všechno. Zprvu jsem si myslel na nějaký taktický batoh z armyhospu, na nějž by se daly navěšet různé sumky, odrazky atd. Můj rozpočet ale nebyl velký a taktické batohy s cenou okolo 1500 Kč jsou docela šunt (alespoň podle toho, co jsem viděl ve videorecenzích). Na pěkný taktický batoh bych potřeboval cca 4500 Kč a to už je pro mě moc.

Nějakou tradiční značku, jako je Osprey, jsem taky nechtěl, protože bych si s takovým batohem připadal jako blb. A pak jsem náhodou narazil na **Redditu** na post týpka, který cestuje po světě s batohem IKEA [Förenkla](https://www.ikea.com/cz/cs/p/foerenkla-batoh-cerna-00313572/). A celkově jsem o tomto batohu slyšel hodně pozitivního. Jel jsem se proto na něj podívat a rovnou jsem si ho odnesl.

> Förenkla znamená ve švédštině „zjednodušit“, takže tak…

IKEA pod tímto názvem nabízí celou řadu produktů pro cestování. Já jsem si pořídil 35litrový batoh s rolovacím uzávěrem. Nejvíc na něm oceňuji minimalistický design – černá barva, žádné zbytečné popruhy, jen malé logo IKEA po straně. Obecně mám takovou „normcore“ estetiku rád, takže mi to konvenuje.

Batoh Förenkla je vyrobený z překvapivě silné tkané nylonové látky. Po straně jsou dva zipy, z nichž jedním se dostanete do polstrovaného prostoru pro notebook a druhým dovnitř. Na přední straně je kapsa, v dolní části je pak další prostor, který jde zmenšit pomocí zipu. Nějaká kapsa je také uvnitř. Po straně jsou prostory třeba na láhev na vodu nebo tak něco. Já v ní vozím zdroj a kabel k notebooku. Batoh lze zvětšovat a zmenšovat tím, že prostě víc nebo míň zarolujete víko a zaháknete karabinku za příslušný kroužek.

Celkově jsem s batohem Förenkla velmi spokojený. Je dostatečně prostorný a dobře sedí na zádech (i když moje stará Gemma Marathon IMHO na záda sedla trochu líp). Do prostoru pro notebook je velmi dobrý postranní přístup, což se mi ve vlaku velmi hodí. Propocené hadry pak po cvičení dávám do té spodní přihrádky, čímž nekontaminují věci uvnitř batohu. No a když něco potřebuju z batohu, je tady druhý postranní zip, díky kterému se dají všechny věci dobře vytáhnout, i když jsou vespod.

Na Redditu si lidé stěžují, že batoh mohl mít vodotěsné zipy, ale to se prostě od báglu za 600 Kč (brněnská IKEA ho má teď ve slevě) nedá čekat. V kapsách mohl být lepší organizér – jsem maniak na pera a tužky a tahám jich s sebou docela dost. Ale to samé – je to batoh za 600 Kč… Za kroužek u zavírání by se dala přichytit nějaká odrazka, což asi budu tunit posléze.

Förenkla je spíš „městský“ batoh, i když si dovedu představit, že s ním jedu třeba na víkend na chatu, na nějaký workshop nebo tak něco. Prostě spíš pro civilizační výlety. Na chození po horách a vandry mám Gemmu Expedition.

Co jsem nezmínil: Batoh má bederní pás. Až pojedu někdy na kole, zkusím ho. A taky se dá díky dvojitým zádům zaháknout za madlo na kufru na kolečkách. Ale kufry na kolečkách nesnáším, takže neřeším.

Jo a Förenkla znamená ve švédštině „zjednodušit“, takže tak…
