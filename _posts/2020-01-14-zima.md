---
layout: post
title:  "Jak jen se nezbláznit z podivné zimy?"
date:   2020-01-14 16:00:19 +0100
categories: toulky transcendence
author: Edgar Walden
excerpt: No není to zrovna lehké období. Šero a zima si vybírá svou daň a já bych byl radši někde zavíčkovaný a snil o jarním sluníčku. Ale to nejde. Práce na domě pokračují naší obvyklou rychlostí – pomalu. Navíc je všechno docela drahé. A tak prostě bojujeme, jak to jde.
---

No není to zrovna lehké období. Šero a zima si vybírá svou daň a já bych byl radši někde zavíčkovaný a snil o jarním sluníčku. Ale to nejde. Práce na domě pokračují naší obvyklou rychlostí – pomalu. Navíc je všechno docela drahé. A tak prostě bojujeme, jak to jde.

![alt text](https://dvojitykafe.cz/wp-content/uploads/2020/01/IMG_20191219_110914.jpg "Logo Title Text 1")  
*Mlha za Bojanovicemi. V krajině chybí kontrasty, trocha ledu, ale spíš samé bahno. Moc nevylézat, popíjet teplé nápoje a udržovat svou ledničku plnou. To by bylo ideální.*

Do toho všeho nám praskla voda. V koupelně. Někde prostě teče trubka a nevíme kde, i když podezření máme. Takový dům je totiž jako krasová krajina. Voda se někde zanoří a na druhém místě zase vyvěrá. No ale výsledkem je rozkopaná koupelna.

> Vrána odlétla  
> do zimního šera.  
> A bříza zase stojí.

Vánoce u nás byly bohužel už tradiční – depresivní a nemocné. Ale naopak oslavu zimního slunovratu jsme si užili. Já v Dolních Kounicích v příjemné hospodě a D. s dětma a kamarádkou v domě tamtéž. A druhý den ráno jsme skočili do řeky – nádhera. Takže plán na tento rok – úplně se vykašlat na oslavu vánoc a udělat si jen nějaký pěkný rituál v době slunovratu. Žádný stromeček, žádné dárky, úklidy, cukroví, návštěvy atd. Upéct chleba, sníst ho se sýrem a kysaným zelím. Popíjet teplý mošt se slivovicí. A moc nemluvit. Bouchat do bubnu. Čas okolo zimního slunovratu má být vyhrazen zavíčkování a introspekci. Takže tak.

Ale nechtěl bych, aby tento blogpost vyzněl příliš pesimisticky. Drobnými krůčky se čemusi blížíme. Když je slunce a čas, chodím na „Wim Hof procházky“, kdy na sebe obléknu jen trenky a pohorky a vyrážím do krajiny. Děti mi dělají radost. Rousnice se sama od sebe učí číst (aktivně ji to neučíme) a myslím, že až půjde v září do školy, bude to už umět. Kapustňák mě dokáže pořád překvapovat – je spontánní, zpívá si písničky, občas taky zpívá mantry (om asatoma sadgamaya), hraje si, mluví jak starší děti. A taky bývá vzteklý a zabejčený. Rousnice je éterická citlivka, Kapustňák je spíš zemitý vztekloun s dobře vyvinutou empatií.

Opět mě láká zahrada a včely. Pokud letos budou švestky, založím opět kvas. A možná zkusím i nějaký cider nebo ocet. S těmi včelami se ještě uvidí. Čas od času se daří běhat a cvičit, ale tady mám stále velký dluh. Každopádně: To pude. To pude. To pude.
