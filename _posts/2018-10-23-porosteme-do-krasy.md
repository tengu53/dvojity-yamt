---
layout: post
title: "A teď už jen porosteme do krásy"
date: 2018-10-23 00:19:23 +0100
categories: rukama
author: Edgar Walden
---

A neměli jste to raději zbourat a postavit dům nový? Tento dotaz teď slýcháváme docela často. Ze starého domu toho totiž zase tak moc nezbylo. No popravdě, kdybychom tušili, v jakém stavu má dům základy asi bychom ho nejspíš opravdu zbourali. Takhle se ještě musely hlavně ze strany do ulice základy zpevňovat, což si s sebou neslo několik výkopů a spoustu hodin práce.

Ale v domě už jsou hotové podlahy a hliněné omítky, elektřina, rýsuje koupelna, takže zbourat starou část by stejně byla dost škoda. Takže tak. Každopádně ze starého domu teď zbývá jen část, která zůstane zachována, bourání už v podstatě končí a teď se bude jen přidávat a stavět. Tento týden by měla začít vznikat betonová stropní deska a věnec. Nástavba pak bude z Ytongu a přístavba pak z cihel.

| [![img](https://dvojitykafehome.files.wordpress.com/2018/10/f4d20-img_20181019_145335_hdr.jpg?w=300)](https://dvojitykafehome.files.wordpress.com/2018/10/f4d20-img_20181019_145335_hdr.jpg) |
| ------------------------------------------------------------ |
| Bourání části domu skončilo. Teď už budeme jen přidávat…     |

### Proč jsme šli do rekonstrukce?

Ačkoli patřím mezi velké příznivce různého ekologického stavitelství, rozhodně si nemyslím, že ty všemožné slamáčky a hliněné domy jsou z hlediska dopadů na životní prostředí opravdu tím nejlepším. Ano slaměný dům dobře umístěný na rozlehlém pozemku může vyhrávat různé ekologické ceny, ale oprava už existujícího starého domu, kterých jsou po českých vesnicích a městečkách spousty, je z hlediska zásahu do krajiny podle mého názoru daleko lepší. Zkrátka chcete být ekologičtější? Vykašlete se na ekostavění na zelené louce, ale dobře opravte nějaký starší vesnický dům.

No a to je taky jeden z důvodů, proč jsme se rozhodli pro rekonstrukci. Stavět na zelené louce typový projekt je levnější, rychlejší a jednodušší. Ale je to taky hodně přizdiráčské a egoistické řešení.