---	
layout: post
title:  "Proč jsem (téměř) přestal pít kávu – aktualizováno"
date:   2019-02-13 15:00:19 +0100
categories: life
author: Edgar Walden
---
Kávu mám odjakživa rád a miluju hlavně její vůni. Ostatně po kávě jsem kdysi dávno nazval i tento blog. Někdy v polovině ledna jsem ale kávu pít přestal. Téměř úplně. Zatímco dříve jsem pil dvě tři kávy denně, teď si dám jedno kafe týdně. Výjimkou jsou služební cesty, kdy se tomu neubráním. A moc si tuto změnu chválím…

Původně jsem si na kávě cenil toho, že mě vždycky tak nějak zbystřila. Navíc uvařit si šálek kávy je příjemný rituál. Poslední dobou jsem se ale stále víc setkával s tím, že na mě káva působila úplně opačně. Nevím, čím to je, ale po hrnku kávy jsem se cítil spíš roztěkaný a nesoustředěný. A navíc se mi i po něm chtělo víc spát. Tak jsem prostě zkusil kávu téměř úplně vypustit a nevycházím z údivu. Jsem mnohem víc soustředěný a klidnější, daleko lépe se mi pracuje a přemýšlí. Oceňuju to taky při cvičení jógy, kdy mě tolik neodbíhají myšlenky.

![Kava](/assets/images/kava.jpeg)

Přitom ale pracuju v prostředí, které je kávou přímo nasáklé. Přesně v souladu s tím, co píše Michael Pollan: *“Káva a čaj se během industriální revoluce staly přijatelnými. Byly to dobré drogy, po nichž sáhnete, když musíte pracovat skutečně dlouho a přitom se soustředit. Nepřekážely kolečkům kapitalismu, naopak je promazávaly.“*

Jóga obecně pití kávy dost nedoporučuje a prý ještě týden nebo čtrnáct dní po vypití šálku kávy není cvičení tak kvalitní, jak by mohlo být. Předpokládám, že je to trochu extrémní názor, ale něco na něm je. Obzvlášť, pokud jste jako já typ Váta. Vátám bych nedoporučoval kafe, ale ani alkohol nebo příliš moc cukru.

Chybějící rituál s “vařením” (na kávovaru, proto ty uvozovky) kafe, jsem nahradil přípravou obilné kávy. Zkusil jsem jakousi rozpustnou z Déemka, ale byla superhnusná. Nyní zkouším Caro – ta je lepší, ale zase je korporátní (vyrábí ji Nestlé). Doma mám běžnou cikorku, tak ji taky musím zkusit.

*Edit po čase: V praxi jsem si ověřil, že na mě káva opravdu moc dobře nepůsobí a roztěkanost a soustředění snižuje. I malá dávka slabého kafe. Vyzkoušel jsem taky kávu bez kofeinu, ale moc mi nechutnala, navíc u ní asi není kofein odstraněný úplně. Tak stále bye bye coffee.*

