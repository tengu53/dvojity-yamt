---
layout: post
title: "Zrušil jsem účet na Twitteru"
date: 2018-09-19 00:19:23 +0100
categories: none
author: Edgar Walden
---

Jedenáct let, 960 tweetů, téměř 300 folowerů. Pro někoho nic moc, ale pro mě docela dobrý výkon. Ale přesto jsem se rozhodl svůj účet na Twitteru zrušit. Důvodů je několik:

## Řazení příspěvků

Kdysi dávno se na hlavní stránce Twitteru prostě chronologicky zobrazovaly tweety lidí, které člověk sledoval. V posledních letech ale o tom, co uvidíte začal rozhodovat někdo jiný – nejspíš jakási umělá inteligence. A to mě začalo štvát víc a víc, protože v timelajně se mi zobrazovaly různé věci, které mě moc nezajímaly. celkově to začalo víc připomínat Facebook. Teď to prý chce Twitter zrušit a tweety se budou opět řadit chronologicky – no smůla, pozdě.

## Politika a toxické memy

Já vím, v Česku je to teď v tomto směru dost blbý. A to se začalo projevovat i tady – Zeman, Babiš, Okamůra, uprchlíci jo, uprchlíci ne. Měl jsem zde vybudovanou docela dobou komunitu, takže debata to byla až na výjimky docela kultivovaná, ale stejně. Obtěžovalo mě to.

## Neustále stejně vtipné kraviny

Jo jasně bavit publikum je super, ale málokdo to dokáže dobře a dlouho. Spousta rádobyvtipných příspěvků ať už cizích nebo vlastních, cynický tweety single třicítek a nuňu tweety matek… No štvalo mě to.  

## Cesta směrem k digitálnímu detoxu

Pro mě asi hlavní důvod. Celkově se ubírám směrem od digitálních technologií (nebo spíš se je snažím držet víc od těla v osobním životě). No a tak Twitter šel… Mimo to už mě to na Twitteru vůbec nebavilo, ale hlavně mi Twitter už nic moc nepřinášel.

Facebook zrušit nemůžu kvůli pracovním věcem, ale postupně jej asi taky radikálně omezím… Jediným prostorem pro mé digitální sebevyjádření tak nejspíš zůstane tento starý dobrý blog.

![img](https://dvojitykafehome.files.wordpress.com/2018/09/35f40-china-1177009_1280.jpg?w=300)

## Twitter není sám

Účet jsem zrušil i na Google+ (stejně je to mrtvá síť) a na Pinterestu. Dost nahnuté to má Instagram – to si ještě musím pořešit.  

*Doplněno: Tak Google+ stejně končí. Googlu tuto službu zařízl a do deseti měsíců tato síť úplně zmizí. Některých dosud funkčních profilů je docela škoda (přece jen to sem přitahovalo spíš různé podivíny, geeky a podobné zajímavé tvory), ale co už.*   