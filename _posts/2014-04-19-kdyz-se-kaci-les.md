---
title: Když se kácí les
date: 2014-04-19T11:29:00+02:00
author: Edgar Walden
layout: post
---
Tak jsme v našem úsilí postupně vylepšovat náš dům a celé místo udělali zatím asi nejradikálnější krok &#8211; pokáceli jsme všechny smrky na zahradě. Smrkový lesík tam neměl příliš co dělat. Okolí zamořoval jehličím a všem domům okolo ucpával okapy. Sousedé se taky báli, že nějaká vichřice stromy shodí na okolní střechy. Ta obava byla i pochopitelná, protože jeden strom měl na sobě stopy po úderu blesku&#8230;

Každopádně firma na rizikové kácení stromy za dopoledne velice zručně složila. Překvapilo mě, že dřeva je z těch stromů méně, než jsem čekal, naopak větví je zase více. Takže máme na zahradě asi 12 cca třímetrových klád, ze kterých chceme zkusit udělat lavičky, hromadu špalků, hory větví a kupu šišek.


Celý prostor na dvoře je teď hodně prosvětlený a více vyniká jeho bezútěšnost. No prostě nás čeká ještě hodně práce. Ale už je vidět potenciál celého místa. Pravděpodobně v tam, kde je teď ten malý domeček (vlevo), vznikne nový dům. Bude to jednopatrová stavba s plechovou střechou a výhledem do zahrady.

Povedlo se také odvézt další odpad &#8211; bednu plnou toxických hnusů. Šlo o zbytky pesticidů, lahvičky biolitu, jakési postřiky, a oleje. Na ekodvoře v Kroměříži si s tou bednou nevěděli rady, ale po chvíli kontejner na nebezpečný odpad našli.

A další dobrá správa &#8211; komín v domě už táhne, takže je to trochu menší problém, než se zdálo. Opravu ale bude vyžadovat stejně, jen to tolik nehoří. Co je teda trochu nepřípadná metafora, když o tom tak přemýšlím&#8230;