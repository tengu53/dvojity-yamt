---
layout: post
title: "Začátek zimy v domě pod Větřákem"
date: 2020-12-08 00:19:23
author: Edgar Walden
categories: [lifespan]
image: /assets/img/garden.jpg
---

Letošní předvánoční období nás zastihlo v trochu lepší náladě, než to loňské. No aby taky ne, dům už je přece jen o dost obyvatelnější než loni. Nežijeme ve dvou malých místnostech, ale máme dokonce i kuchyň, jídelnu a obývák/pracovnu. A záchod. V domě je teplo, i když v této oblasti musíme ještě spoustu věcí doladit. Bude to chtít lepší kamna v jídelně a postupně zateplit přístavbu. Každopádně tepelný komfort máme o dost vyšší než loni.

S Rousnicí hrajeme na klávesy, s Kapustňákem stavíme věci z Lega, Dana se vrhla na čalounění. No prostě opět trochu optimismu. A to navzdory tomu viru. Včera jsem si s Romanem psal po Viberu, že jsme oba asi dva měsíce nepili točené pivo.:-)

Celkově se tady na hraně Litenčické pahorkatiny a Hané žije docela dobře. Události s virem sem pronikají pomalu a filtrovaně. Když jsem nedávno šel centrem Brna a koukal na ty zavřené kavárny, působilo to na mě trochu depresivně. Tady jsme od toho tak nějak víc vzdáleni. I když jsme téměř na dohled od většího města, nejezdí sem třeba ani Rohlík. Jediná oblast, kde jsme to víc vnímali, byly zavřené školy a školky.

No a zahrada. Podařilo se nám zasázet česnek a pozvolna chci zahradu víc kultivovat k takové permakulturní džungli. Zatím si ji tak nějak pomyslně rozděluju na čtyři části:

- **Užitková zóna** - záhony, chtěl bych zde ale taky dřevník, kompostovací kadibudku, solární sprchu a - hodně výhledově - i maličkou saunu.
- **Rekreační zóna** - místo pro stan, ohniště, hrazda pro mě a děti a časem možná i malé pódium s tatami pro pohyb a tréning údolních nauk.
- **Živočišná výroba** - kout, v němž bude kurník a výběh pro slepice.
- **Divočina** - nejvzdálenější část zahrady, kde to bude všechno růst samovolně. Ale bude tady taky malá lavička, protože tohle je jediné místo ze zahrady, kde se dá koukat do kraje. Teda hlavně na starý kravín, ale i tak...

Ale vím, že to nebude hned, na domě je taky pořád práce jak na kostele.

**Větřák** se jmenuje kopec, na kterém bydlíme - jsme v podstatě pár metrů pod vrškem. Kdysi tu nedaleko stával větrný mlýn a umí tady fouknout. Obecně moc nevěřím předpovědím počasí produkovaným v Praze, protože mám dojem, že jim to tady moc nevychází. S jedinou výjimkou. Když ohlásí, že bude foukat, tak vím, že bude foukat. A pořádně. Uživila by se tu větrná elektrárna, ale tu tady nechci. Časem ale na střechu přijde pár solárních panelů.
