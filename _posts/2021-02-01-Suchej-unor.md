---
layout: post
title: "Covid a suchej únor"
date: 2021-02-01 08:19:23
author: Edgar Walden
categories: [stimmung, lifespan]
image: /assets/img/katana.jpg
---

Už jsem tady psal, že letošní rok jsem zahájil "suchým lednem". Byl to takový experiment, kdy jsem si říkal, co se mnou úplná eliminace alkoholu udělá. No efekt samotný není tak velký, nebo spíš ty velké efekty viditelné na první pohled se zase tak moc nekonají. Je to také tím, že mě poslední týden v lednu navštívil strejda Covid - tedy taková chřipka, bolest svalů, hlavy atd. Takže můj už pravidelný osmiapůlhodinový spánek se nyní posunul někam k deseti hodinám.

Covid samotný má u nás opravdu podobu takové chřipky, ale dokážu si dobře představit, co ten virus může udělat s někým starším nebo u lidí, kteří na tom nejsou zdravotně nejlépe. No každopádně se ale nedaly účinky lednové abstinence tak moc dobře sledovat. Ale zároveň jsem nezaznamenal nic negativního. Život mi prostě tak nějak plyne dál, a já mu jen asi věnuju trochu lepší pozornost. Ano, **pozornost**, to je asi to správné slovo, které můj stav a bytí v poslední době ovlivňuje. Jsem tak nějak pozornější, ke všemu, co se mi děje. Ať už je to Covid nebo velké sdílení prostoru se dalšími členy domácnosti (děti, D., kočky), protože jsme všichni samozřejmě v karanténě.

Je to vlastně stav, o němž hodně mluví *údolní nauky* - taková uvolněná pozornost a jemné očekávání toho, co přijde. Ale nic křečovitého, protože jakékoli ustrnutí blokuje tok energie. Jestli tohle byl hlavní přínos toho, že si večer nedopřávám pár piv, tak to za to stálo. A proto celou akci rozšiřuju na suchej únor.
