---
layout: post
title: "Co se v srpnu povedlo"
date: 2018-09-05 00:19:23 +0100
categories: life
author: Edgar Walden
---

Srpen jsme nezahájili moc dobře. Byli jsme s Danou nemocní (oba jsme něco chytli asi v Dětské nemocnici, když jsme tam jeli s Edgarem se zánětem spojivek), takže na tábor jsme jeli trochu oslabení a notně nervózní. Ale alespoň já jsem si nakonec tábor užil k plné spokojenosti, i když program nebyl tak dobrý jako loni a času na jógu a různá cvičení také tolik nebylo. Každopádně to nejdůležitější, co se v srpnu stalo: **Máme hypotéku a začínáme stavět**.

- Povedlo se nám najít dobré řemeslníky, kteří se do všeho pustili s ohromující rychlostí a přesností. Během pár dnů se jim povedlo zbourat zbývající část domu, udělat většinu potřebných terénních úprav a nyní se pracuje na základové desce.
- Objednali jsme devatenáct palet cihel a teď budeme objednávat další.
- Na zahradě je velká hromada hlíny a spousta prken a dalších věcí z bourání. Budeme hodně pálit.
- Obří úroda švestek – děláme povidla a během chvilky jsem nasbíral skoro 50 litrů na kvas. Ten však neděláme my, ale rodiče od Dany.
- Přes velké sucho nám přežily všechny zasázené stromky.
- Děti pěkně rostou – Olince moc prospěl rok v lesní školce – víc se hýbe a je daleko šikovnější. Edgar hezky mluví, řádí na odrážedle a zvládá už spát u babičky. 

Co se týká přímo mě, už to taková sláva nebyla. Nebyl moc čas příliš sportovat, ale pár běhů, cvičení jógy a krátký ale povedený vandr s kamarády jsem zvládl. Přišla na mě i taková drobná osobní krize, ale snad se mi povedlo si vše trochu promyslet a ujasnit si, kam dál hlavně s profesním životem směřovat. Hodně mi pomohla *pavamana mantra* a meditace. Každopádně dům se staví a to je teď nejdůležitější.