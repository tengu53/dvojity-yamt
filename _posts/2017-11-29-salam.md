---
layout: post
title: "Když si dáváte příliš vysoké cíle, zvracíte salám"
date: 2017-11-29 08:19:23 +0100
categories: life
author: Edgar Walden
---

Měl to být **prodloužený pracovní víkend** v našem rozestavěném domě. Měly mě čekat tři dny příjemné soustředěné práce na domě a v zahradě doplněné o ozdravnou proceduru ve smrdutých lázních, protože mě jako každý podzim sužuje lehký ekzém. Jó ty moje slabé ledviny, 

ty prý za to můžou. No a koupel ve smrduté sirné vodě, byla skoro jediná věc, kterou jsem stihl. Po příjezdu z lázní jsem se cítil dobře, ale večer jsem zjistil, že se klepu zimou o trochu víc, než by se na dané podmínky (nevytopený domek, kamna na dřevo) slušelo. Tak jsem šel spát a v noci pak vyzvracel večeři. No prostě **viróza** v nezemanovském smyslu slova a dlouho plánovaný pracovně relaxační víkend v tahu.

Říká se ale, že každá nemoc má pro člověka nějakou **informaci**. Co mě tedy banální (protože už su zdravý, jen o nějaké to kilo hubenější) viróza chtěla říct?

### **Jeden si může hrát na drsňáka**,

ale drobná indispozice ho docela rozhodí. Jsem zvyklý na spartánské podmínky a nemám problém s nižším hygienickým i životním standardem. Zima? Si zatopím. Co budeš jíst? Mám chleba, salám a lahváč. Jak budeš spát? Se pořádné oblíknu a vezmu si dvě deky… No ale když člověkem cloumá zimnice a blije, tak se mu odjíždí zpět do vyhřátého paneláku velmi radostně. Opravdu teď nezávidím lidem, kteří jsou nějak nemocní a musí řešit nějaké existenční nepohodlí.

### **Chce to nižší cíle** 

Odjížděl jsem že:

1. Zasklím okna v boudě
2. Vykoupu se ve smrduté vodě v lázních
3. Rozřežu a přerovnám dřevo
4. Provedu pár terénních úprav okolo nově zasazených stromů
5. Vysekám kus staré trávy
6. Spálím část starých prken
7. Umyju strop
8. Vyvezu stavební odpad z domu
9. Začnu brousit trámy v další mísnosti
10. Zkusím nahodit vrstvu omítky na stěnu z ~~liaporu~~ multiporu
11. Natočím video o novém noži
12. Dočtu Problém tří těles a vrhnu se na I-Ting
13. Vyzdím ostění dveří do koupelny

No a stihl jsem jen ty lázně a vyzdít dveře. A v tom je asi ten hlavní smysl. Chytla mě viróza, protože jsem toho po sobě chtěl prostě moc. Takže cílem do budoucna je plánovat si toho mnohem mnohem míň.