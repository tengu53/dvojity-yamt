---
layout: post
title: "Nový nůž – Mora 511"
date: 2017-10-19 08:19:23 +0100
categories: life
author: Edgar Walden
---

Nože jsou už dlouho taková moje latentní slabost. Ostatně jeden jsem už i vyrobil. Čas od času mě to chytne musím si nějaký pořídit, nebo alespoň o něm dlouho uvažovat. Jako svůj EDC nůž mám teď opinelku – model 10 s uhlíkovou čepelí. Je docela dost ostrý a dobře drží ostří. Obecně mám u nožů rád funkčnost a **utilitární vzhled**. No, když o tom tak přemýšlím, funkčnost a utilitární vzhled mám rád u všeho. Na nějaké ozdoby mě moc neužije. Nože Opinel tohle splňují – jsou jednoduché, levné, přitom přiměřeně kvalitní. Uhlíková čepel dobře vypadá, jen je potřeba se o ni starat – hlavně ji udržovat suchou.

Teď jsem ale objevil další srdcovku. Nože švédské tradiční firmy Morakniv. Ta dělá klasické severské nože dobré kvality, jejich základní řada je ale velmi levná. Je to low end mezi noži v tom nejlepším slova smyslu. Prostě demokratizace dobré oceli a super ostrosti.

![Eldris](/assets/images/eldris.jpg)

Takže jsem si koupil jejich základní pracovní model Mora 511, který mě přišel na celých 160 Kč. Za tuto cenu získáte menší nůž finského tipu – neboli puukko – s plastovou červenou střenkou. Moc jsem od něj nečekal, chtěl jsem nůž na řezání všeho okolo domu – od dřeva, přes igelity až po nějakou izolaci. Kudla za 160 Kč mě ale velmi pozitivně překvapila:

- **Hezky vypadá.** Jasně je to low end, ale nůž vypadá mnohem lépe, než na fotkách.
- **Je dobře ergonomická.** Kudla je to menší, ale mám docela malé ruce, pročež mi dokonale padne. Krásně a jistě sedí v ruce.
- **Je super ostrá.** Uvidíme, jak si ostří podrží, ale teď se s ní dá bez problémů oholit.
- **Krásně řeže.** Zajíždí do materiálu jako blesk – je to jedovaté ostří.

Z nože Mora 511 se tak zatím stala moje druhá EDC kudla. Ale si jí to moc dlouho nevydrží, protože jsem se do značky Mora trochu zamiloval a objednal si další kousek. Takže 511 asi půjde za chvíli do dílny, kde bude sloužit účelu, pro který byl stvořen – k prasáckému řezání čehokoli.

Mimochodem nože Mora 511 si lidi hodně kupují a pak různě tuní. Plastová střenka se dá s trochou úsilí rozbít (doporučuje se přes noc podchladit v mrazáku a pak do ní majznout kladivem), a získáte tak pěknou skandinávskou čepel pro své pokusy. Až bude čas, třeba se do něčeho takového taky pustím.