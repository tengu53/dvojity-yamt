---
layout: post
title:  "Chladím se"
date:   2019-03-13 18:00:19 +0100
categories: toulky
author: Edgar Walden
tags: [stimmung]
---
Někdy v polovině ledna jsem přestal pít kafe a považuju to za jedno z nejlepších rozhodnutí týkající se zdraví a života vůbec. Ale to není jediná změna, kterou se mi v poslední době podařilo udělat. 

Před pár týdny jsem také začal s otužováním. Ani už nevím, co byl ten prvotní impuls, ale možná za to může rostoucí popularita Wim Hofovy metody (WHM) – to je ten člověk co vylezl nahý na Kilimandžáro a bez problémů strávil téměř dvě hodiny v ledové vodě. Některým lidem se to zdá podezřelé, že je prý WHM trochu „ezo“, ale mohou být bez obav. WHM není o moc víc „ezo“ než třeba freediving. Prostě kombinace dechových cvičení  správného mindsetu.

![Frozen](/assets/images/frozen.jpg)

Každopádně moje začátky se nijak neliší od ostatních. *„Jsem teplomilec a zimořivec, musím mít svetr a teplou vodu ve vaně, bla bla bla…“* Každopádně jsem začal s ranním sprchováním studenou vodou a k tomu přidávám následný i několikaminutový pobyt jen v trenýrkách na balkóně. První výsledky se už dostavují. Jsem tak nějak zdravější a aktivnější a studená sprcha už u mě není tolik spojená s hyperventilací. Prostě se mi daří lít na sebe ledovou vodu a normálně u toho dýchat. Také již pozvolna přecházím na to, že teplou vodu při sprchování vůbec nepotřebuju. Což je můj dlouhodobý cíl.

WHM nepraktikuju, ale je to spíš z nedostatku času. *Kapustňák* i *Rousnice* vstávají docela brzo, tím pádem není doma po ránu dostatečný klid a horko těžko stíhám ranní cvičení natož pak půlhodinku řízeného dechu. Znamenalo by to u mě vstávat cca v 5:00. Ale co není může být. Zatím se snažím na ledovou vodu zvykat, dýchat u toho a užívat si to bezprostřední vědomí přítomnosti, které pod studenou sprchou chtě nechtě máte. Ale na nějaký seminář WHM se výhledově chystám, tak uvidíme.
