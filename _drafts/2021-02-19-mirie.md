---
layout: post
title: "Emoce a hudba - no jo, no"
date: 2021-02-19 08:19:23
author: Edgar Walden
tags: [stimmung, lifespan]
image: mirie.jpg
---

Musím vám na sebe prozradit takový intimní detail. Občas, když slyším nějakou hudbu, tak se rozbrečím. Prostě někdy u mě některé hudba funguje, jako takový zvláštní emocionální spouštěč. Mám to odjakživa, pamatuju si na takové okamžiky v době, když jsem byl hodně malý. Někdy tak okolo mých osmnácti let to na chvíli přestalo, ale to docela chápu, protože v tomto období má jeden trochu jiné zájmy, než emociální dopady poslechu hudby. Někdy před třicítkou věku se to vrátilo.

### Pochopitelně jsem tento jev podrobil zkoumání a tady jsou má zjištění:

Na prvním místě stojí **harmonie**. Pokud mi melodie nesedí, nefunguje to. Méně se na tom podílí text, ale i to někdy funguje. Tempo skladby nerozhoduje, ale nefunguje to, pokud skladba příliš rychlá nebo naopak moc pomalá.

Skupina takových hudebních skladeb je **podmnožinou skladeb, které se mi libí**. Ale líbit se mi taková hudba musí, bez toho to nefunguje. Trochu do toho vstupuje osobnost interpreta. Skladba se mi může líbit, ale pokud znám interpreta, a ten mi nesedí (třeba kvůli osobnostním kvalitám nebo image), nefunguje to.

Nestává se to často a efekt není tak dramatický, jak by mohl z mého líčení vypadat.  

Je to do jisté míry **nezávislé** na mé aktuální náladě. Ta na to má vliv, ale ne úplně. Jedu třeba vlakem do práce, myslím na to, co budu ten den dělat (žádné deep úvahy, jen racionální povrchnosti), ve sluchátkách něco poslouchám a v tu chvíli se to třeba stane.   

Stává se mi to napříč žánry - klasika, dobrý folk, downtempo, alternativní rock, rock, jazz. Asi u mě takto nefunguje metal, hip-hop (i když ten by možná někdy mohl) nebo běžný pop.

Hodně se mi to stává u historické hudby hrané autenticky (teda aspoň si to myslím, nejsem žádný znalec). 6e by za to mohlo **netemperované ladění**? 

A taky asi záleží na tom, odkud a jak hudbu poslouchám. Rádia neposlouchám, takže tam pochopitelně nic. Dobrý koncert naživo - jasně.  Streamovací služby  - tam může hrát roli také to, že hudbu, co se mi líbí, označuju. Pak mi to víc přehrávají a možná si moje emoce takto "formují". Klidně bych řekl, že to takto může fungovat. **Je to tak, jsem emocionální otrok algoritmů na Spotify a Youtube Music**. :-)